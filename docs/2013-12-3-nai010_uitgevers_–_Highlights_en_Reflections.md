---
title: nai010 uitgevers – Highlights en Reflections
author: Katía Truijen
date: 2013-12-3
...

# nai010 uitgevers – Highlights en Reflections {.entry-title .single-title itemprop="headline"}

By [Katía
Truijen](http://networkcultures.org/digitalpublishing/author/katiatruijen/ "Posts by Katía Truijen"),
December 3, 2013 at 10:25 am.

Het team van [nai010
Publishers](http://www.naipublishers.nl/nai010publishers/nai010_nl.html),
[Medamo](http://www.medamo.nl/) en [PUNTPIXEL](http://www.puntpixel.nl/)
ontwikkelt een digitale versie van de [Stedelijk
Museum](http://www.stedelijk.nl/) *Highlights* en *Reflections*
catalogi. In plaats van het creëren van een één op één e-book kopie,
ontwikkelen ze een digitaal distributieplatform via een (mobiele)
web-applicatie. Deze geeft de gebruikers de mogelijkheid om hun
persoonlijke hoogtepunten uit de Stedelijk collectie te vinden,
filteren, zoeken, bekijken en verzamelen. Deze serie hoogtepunten wordt
vervolgens samengevoegd tot een persoonlijke EPUB catalogus die als pdf
ook offline kan worden geraadpleegd.



![Barbera van Kooij, Photo: Martin Risseeuw](imgs/nai1.jpg)
Barbera van Kooij, Photo: Martin Risseeuw



Barbera van Kooij van nai101 publishers legt uit dat het een nieuwe en
aanvullende rol van de uitgever is om nieuwe platforms en
distriebutiemogelijkheden te verkennen. Volgens haar is het interessant
om te onderzoeken hoe we op nieuwe manieren digitaal kunnen publiceren.
De gangbare EPUB versies van bestaande boeken hebben volgens van Kooij
vaak geen toegevoegde waarde ten opzichte van een boek of pdf. De vraag
is hoe je een visuele uitgave als de catalogi van het Stedelijk vertaald
naar een digitale uitgave die meerwaarde heeft.



Daarvoor transformeerde het team het statische afgesloten product naar
een catalogus volgens het ‘mp3 model’. In plaats van de gehele catalogus
aan te schaffen kan de gebruiker straks invloed uitoefenen op de inhoud
van de gepersonaliseerde catalogus.

De grootste doelgroep van het Stedelijk is een buitenlands 50+ publiek
mét smartphone. Deze doelgroep wil zich graag vóór de reis verdiepen in
de collectie van het museum. Voor hen wordt een serviceomgeving
ontwikkeld; webpagina’s die zijn geoptimaliseerd voor smartphone
gebruik. Via een aantal keuzecriteria kan de gebruiker een selectie
maken met wat hem aanspreekt en informatie over deze verzameling
verkrijgen.

Daarnaast kan extra informatie worden aangeboden, zoals verdiepende
essays uit *Reflections*, audiofragmenten of zaalteksten bij de
afbeeldingen. Deze extra informatie kan al dan niet tegen betaling
worden toegevoegd aan de persoonlijke catalogus.

Momenteel wordt er gewerkt aan de gebruiksvriendelijkheid van de
applicatie en worden de criteria voor het selecteren van content
vastgesteld.



![Barbera van Kooij, Photo: Martin Risseeuw](imgs/nai2.jpg)
Barbera van Kooij, Photo: Martin Risseeuw



Vragen waar het team mee wordt geconfronteerd wordt zijn bijvoorbeeld
voor welke informatie de bezoeker zou willen betalen. En hoeveel zou hij
of zij hiervoor precies willen betalen? Om dit goed uit te zoeken wordt
er nu aan een pilot gewerkt. Verder moet er heel strikt worden gekeken
naar welke informatie precies tegen betaling wordt aangeboden. Content
die al op de website van het museum te vinden is, of informatie die maar
tijdelijk geldig is valt meteen af.

De rol van de uitgever is om de inhoud van de catalogus te structureren
en selecteren en om na te denken over het verdienmodel. Zo moet er een
constructie worden bedacht waarbij rekening wordt gehouden met
rechthebbenden van tekst en afbeeldingen en het uitkeren van
vergoedingen.

Uiteindelijk moet het project resulteren in een basis applicatie die
zich leent voor het ontwikkelen van allerlei nieuwe publicaties. Andere
musea en uitgevers moeten hier ook gebruik van kunnen maken.

nai010 kijkt op dit moment naar welke publicaties geschikt zouden zijn
om op deze manier uit te geven en aan te bieden. Volgens Barbera van
Kooij wordt de applicatie een bijzonder inspirerend instrument om
informatie op een andere manier beschikbaar te maken.

Het originele presentatie document (PDF) kan
[hier](http://networkcultures.org/digitalpublishing/wp-content/uploads/sites/26/2013/12/06_nai010_0119-DPT-presentatie-visuals.pdf)
gevonden worden.**Bekijk de volledige presentatie hieronder**

[![](imgs/457024932_640.jpg)](http://vimeo.com/80985297)

[Showcase nai010 uitgevers – Verzamelen
Highlights](http://vimeo.com/80985297) from [network
cultures](http://vimeo.com/networkcultures) on
[Vimeo](https://vimeo.com).
