---
title: The revolution of digital publishing is taking place right now
author: kimberley
date: 2013-10-15
...

# The revolution of digital publishing is taking place right now {.entry-title .single-title itemprop="headline"}

By [kimberley](http://networkcultures.org/digitalpublishing/author/kimberley/ "Posts by kimberley"),
October 15, 2013 at 1:44 pm.

[![BAM logo](imgs/bam-bijschrift-cmyk-NL.jpg)]()

## An interview with Geert Lovink by Jorinde Seijdel (in Dutch)

[The revolution of digital publishing is taking place right
now](http://bamart.be/files/BKveldanalyse_SeijdelLovink.pdf) (PDF) About
the current practice and the future of digital publishing for the arts
and cultural sector. What are the possibilities and challenges and what
are the pitfalls?

**Inleiding** Bij de ingrijpende bezuinigingsmaatregelen voor kunst en
cultuur in Nederland, die in 2013 in werking zijn gesteld, werd onder
meer bepaald dat aan kunst- en cultuurtijdschriften geen subsidie meer
kan worden verleend. Dit soort publicaties, met haar vermeende dure
productiemodellen en elitair kritische houding, moet net als andere
cultuuruitingen gestuurd gaan worden door de markt, aldus het
neoliberale adagium van de dominante Nederlandse politiek. Als reactie
hierop werden prompt conferenties en debatten georganiseerd over het in
zijn bestaan bedreigde kunsttijdschrift en de vraag hoe verder. Het zal
niet verbazen dat alles er daarbij op wees dat de toekomst van het
publiceren over kunst en cultuur online en digitaal is. Dit stelde de
meeste ‘old-school’ kunstredacties, auteurs, uitgevers en lezers echter
nauwelijks gerust, gezien de nieuwe inhoudelijke, organisatorische en
financiële vragen die erdoor worden opgeroepen.

Echter, de ‘crisis‘ van het kunst- en cultuurtijdschrift wordt
natuurlijk niet alleen veroorzaakt door het wegvallen van subsidies en
maatschappelijke support, maar vooral door de immer toenemende druk van
de geglobaliseerde digitale cultuur. De bezuinigingen leiden er in
Nederland vooral toe dat de digitalisering van het publiceren en
uitgeven van kunst en cultuur niet langer meer uit de weg kan worden
gegaan. Dit interview met Geert Lovink, mediatheoreticus en ‘founding
director’ van het Instituut voor Netwerkcultuur (INC) in Amsterdam (Een
onderzoekscentrum en lectoraat van de Hogeschool van Amsterdam (HVA) en
de Universiteit van Amsterdam (UVA) Zie:
[networkcultures.org](http://networkcultures.org)), gaat over de huidige
praktijk en de toekomst van publiceren en uitgeven over kunst en
cultuur. Wat zijn de uitdagingen en mogelijkheden en wat de valkuilen?
Vanuit een beschouwing van ontwikkelingen in de mediacultuur en digitaal
publiceren in het algemeen wordt vervolgens ingezoomd op de kunst- en
cultuurpublicatie.



**Jorinde Seijdel (JS)** Het INC onderzoekt met langlopende projecten
als Out of Ink en Digital Publishing Toolkit de gevolgen van de
digitalisering voor het publiceren en uitgeven, met speciale aandacht
voor de kunst- en cultuursector. Waarom staat dit onderwerp zo hoog op
jullie agenda?

**Geert Lovink (GL)** Het INC onderzoekt digitaal publiceren door het
zelf in de praktijk te brengen. Onze publicaties zijn te lezen op het
web, als EPUB te downloaden op je telefoon en te bestellen als boek via
Print on Demand. Zeker de helft drukken we zelf en geven we gratis weg.
Zo kunnen we diverse nieuwe platforms en publicatiemodellen uitproberen
en de juridische, technische en sociale standaarden bevragen die
momenteel onderdeel zijn van issues als intellectueel eigendom,
wetenschappelijke en artistieke communicatie of noties van auteurschap.
En zo kunnen we kennis delen en anderen ten voorbeeld zijn. Het veld van
digitaal uitgeven en publiceren is juist nu enorm aan het groeien. De
revolutie van digitaal uitgeven vindt nu plaats! Wij vinden het dus
belangrijk dat wij ons hierin mengen als schrijvers, kunstenaars en
ontwerpers en ons niet als consumenten en hekkensluiters opstellen.
Computers worden steeds kleiner en handzamer en internetverbindingen
sneller. We zijn op een punt in de geschiedenis beland waarop het heel
makkelijk is om grote bestanden te downloaden en uit te wisselen als het
gaat om tekst, beelden, boeken en tijdschriften. Het gangbaar worden van
het vrije en open e-boekformaat EPUB speelt hierin ook een rol. Door
EPUB kunnen mensen nu ook teksten lezen op hun telefoon (EPUB is
ontworpen voor ‘reflowable’ content. Bij ‘reflowable’ content kan de
tekst van de boeken voor elke e-reader geoptimaliseerd worden. Zie ook:
[en.wikipedia.org/wiki/Comparison\_of\_e-book\_formats](http://en.wikipedia.org/wiki/Comparison_of_e-book_formats)).

**JS** Wat vind je in dit kader van het Google Books project, waarin
Google ernaar streeft om alle boeken en alle kennis van de wereld te
scannen, digitaliseren en doorzoekbaar te maken (zie:
[books.google.com](http://books.google.com))

**GL** Het Google Books project is een soort kristallisatiepunt van alle
mogelijkheden en problemen die er bij dergelijke ondernemingen komen
kijken. En het is een echte hoofdbreker gebleken voor de bazen van
Google. Er is een mooie BBC-documentaire gemaakt over de geschiedenis
ervan, ‘Google and the World Brain’, die heel goed laat zien waar het in
de volgende fase over gaat en hoe zulke projecten kunnen vastlopen (Ben
Lewis, ‘Google and the World Brain’, 2010. Zie ook:
[www.worldbrainthefilm.com)](http://www.worldbrainthefilm.com%29). Niet
alleen door de copyrightproblemen, maar ook door de gigantische en
encyclopedische opgave om alle kennis van de wereld te willen
digitaliseren om er vervolgens zelf rijk van te worden. We worden
allemaal uitgedaagd om deel te nemen aan dergelijke mammoetprojecten.
Mensen kunnen nu op hun telefoon of laptop enorme bibliotheken bij zich
dragen, dus deze ontwikkeling zal alleen maar verder toenemen. De
kernvraag is hoe je het beste in deze bestanden kunt zoeken. Dat moet
onderwezen worden op scholen en daar moet zo snel mogelijk mee worden
begonnen. Het kunnen formuleren van een goeie vraag, dat is de kwestie.
Technologie leert je dat niet, dat kan alleen goed onderwijs doen.
Daarom wordt er relatief ook niet zoveel bezuinigd op onderwijs en
onderzoek. Kennis mag dan wel gedemocratiseerd zijn, maar wat kun je
ermee? Als je de goede vraag hebt, en weet wat je moet bestuderen, pas
dan kan je al die online bibliotheken en archieven waar je de toegang
toe hebt op een productieve manier gebruiken.

**JS** In die documentaire kwamen ook een aantal pregnante voorbeelden
in beeld van boeken die helemaal verkreukeld of onleesbaar gescand en
gedigitaliseerd werden. Iets wat natuurlijk de woede opwekt van de
schrijvers ervan, die dit ervaren als beschadiging van hun intellectueel
eigendom. En het ging ook over het feit dat Google zou kunnen
controleren wat je leest, waar je leest, wanneer en hoe lang je leest.
Wat betekent iets als Google Books voor onze notie van privacy?

**GL** Deze eigendoms- en privacykwesties zijn cruciaal en komen
tegenwoordig in elke context voor, ook in onderwijs, gezondheidszorg,
werk, noem maar op. Het gaat om de fundamentele en lastige vraag: in
hoeverre ben ik de eigenaar van wat ik doe en produceer in de digitale
sfeer? Het gaat echt om meer dan alleen copyright. Als je kijkt naar hoe
er geld wordt verdiend met sociale media, dan snap je wel dat het ook
bij het digitale lezen gaat om het uitmelken van de
aanbevelingseconomie. ‘Ik lees Orwell dus ben ik ook geïnteresseerd in
Huxley, en zou ik zijn boeken misschien ook wel moeten kopen.’ Ook
krijgen aantekeningen maken in een digitaal boek en commentaar leveren
met elkaar straks een andere status.

**JS** Wat verstaan jullie eigenlijk precies onder digitaal publiceren?
Hebben we het dan zowel over e-boeken, iPads, digitale webmagzines als
Print on Demand, of is een digitale publicatie in jullie visie
specifieker?

**GL** Het gaat ons niet zozeer om de verschillende platforms en
technologieën zoals de Kindle van Amazon of iBooks van Apple, maar om
het onderzoeken en hoog houden van standaards die in de boekcultuur door
de eeuwen heen zijn ontwikkeld. Het gaat over wat een goed geredigeerde
tekst is, wat leesbare, gebruiksvriendelijke typografie is. Het gaat ook
om de aandacht die we kunnen geven aan een tekst. Hoe lezen we, hoe
positioneren we beeld en woord? We weten al heel lang dat het boek
multimediaal gaat worden, maar hoe gaat dat precies? Wat is het belang
van de illustratie en de plaats van voetnoten in een tijd dat je alles
kunt illustreren met video en ieder woord kan worden uitgelegd via een
link naar Wikipedia? De kennis die hierover al is opgedaan, wordt op dit
moment omgezet naar digitale omgevingen, maar wat vinden wij daarvan?
Welke nieuwe elementen kunnen we eraan toevoegen zonder de gehele
schriftcultuur overboord te zetten? Welke nieuwe mogelijkheden zijn er
om verwijzingen te maken? Wanneer is een verwijzing productief, wanneer
niet? Een voorbeeld: er wordt nu vaak gedacht dat we bij digitaal lezen
voortdurend worden afgeleid en dat het alleen maar gaat om ‘distributed
attention’. Maar vroeger bestond de vraag hoe mensen hun aandacht bij
het boek of de tekst kunnen houden ook al. De Duitse mediawetenschapster
Petra Loeffler heeft hier interessant onderzoek naar gedaan (Zie voor
informatie over haar onderzoek:
[www.uni-weimar.de/cms/?id=22734)](http://www.uni-weimar.de/cms/?id=22734%29).
Vandaag de dag is het door de ons omringende communicatieprogramma’s
echter wel moeilijker om die concentratie op te brengen. Dus de
technieken die ons moeten helpen om ons te concentreren moeten
verfijnder worden. Op veel e-readers kun je instellen of je afgeleid
wilt worden door sociale media of niet. Er wordt dus heel veel
teruggeworpen naar de individuele gebruiker: jij moet het zelf aangeven.
Wil je toegang tot Facebook, meer of minder licht, een andere letter?
Het gaat om digitale geletterdheid, iets wat we allemaal individueel
moeten uitvinden en leren (en wat in Nederland ongelukkigerwijs
‘mediawijsheid’ is genoemd). Wat wij in ons onderzoek kunnen doen is
deze dingen systematisch uitzoeken: hoe zit het nu met dit platform? En
waar loop je als vormgever nou tegenaan bij dit of dat format?

**JS** Kunstpublicaties zijn relatief marginaal en kwetsbaar in de
boekenmarkt. Beschouw je het kunst- en cultuurtijdschrift als een aparte
categorie, met eigen organisatorische, financiële en inhoudelijke vragen
ten aanzien van digitaal publiceren?

**GL** Op dit moment nog niet per se. Ik denk wel dat er vanuit de
kunsten veel behoefte is om het gesproken woord en het bewegende beeld
dichter bij elkaar te brengen. Op dat gebied zal er nog heel wat gaan
worden geëxperimenteerd. Misschien zal zich een nieuw genre
kunstpublicatie ontvouwen, als een opvolging van het foto-essay of de
essayachtige documentaire. Denk aan de korte YouTube- en
Wikipedia-filmpjes, die in een paar seconden of in een paar minuten een
complex probleem, een begrip, een geschiedenis uitleggen. Op dit gebied
staat ons nog heel wat te wachten. En het is onze taak om al die
experimenten, expertises en technologieën op een heel poëtische en
verleidelijke, maar toch dwingende manier samen te brengen.
Kunstpublicaties zouden meer vrijheid moeten claimen en zich moeten
mengen in het experimenteerveld. Waarom zijn veel kunstenaars zo
conservatief, stellen ze geen vragen en houden zich afzijdig als het
gaat om de media-architectuur van de toekomst? Kunsttijdschriften moeten
net als in het interbellum weer een avant-garde positie innemen. Toen
ging het om typografie, nu gaat het om technische formats.

**JS** In Nederland lijkt er momenteel sprake van een crisis van het
gedrukte kunst- en cultuurtijdschrift. Dit komt deels doordat de
subsidies acuut zijn weggevallen. Maar is het sowieso nog van deze tijd
om op de traditionele wijze, zowel in technische als in inhoudelijke
zin, over kunst en cultuur te publiceren? Is ook niet aan de orde dat
een gedrukt kunsttijdschrift een ouderwetse expertcultuur reflecteert en
een omgang met beeld en tekst die onder druk staan van de op
participatie en interactie gerichte digitale cultuur? Zijn
kunsttijdschriften hierdoor niet gedwongen om hun werkwijze en positie
te herzien?

**GL** Ja zeker. In de kunst- en cultuurwereld gaat het inderdaad nog
erg om een gesloten expertcultuur. Het is niet gewenst dat anderen zich
daarin mengen, want het gaat er uiteindelijk om wat beleidsmakers en
verzamelaars vinden. Men is behoorlijk elitair en bang voor de mening
van buiten. Ik denk zelf dat het creëren van urgentie één van de
grootste uitdagingen voor een hedendaagse redactie en zeker ook voor een
kunstredactie is. Die urgentie kan niet meer voortkomen uit het geven
van informatie, want informatie kunnen we inmiddels overal vinden, en
informatievoorziening doen andere, snellere (sociale) media veel beter.
Dan kom je toch uit bij het publiceren van achtergrondverhalen en debat.
Dus de tijdschriften zouden zich meer moeten richten op de context. Voor
mij is een voorbeeld op het gebied van cultuur, dat onder de nieuwe
voorwaarden van publiceren tot stand komt, de online Los Angeles Review
of Books ([lareviewofbooks.org](http://lareviewofbooks.org)). Ook kan je
denken aan een kunst- en theorievariant van Hacker News
([news.ycombinator.com/news](http://news.ycombinator.com/news)). E-Flux
Journal is dat nu een beetje maar hun aanpak is erg gedateerd, aangezien
zij geen discussie- en aanbevelingscomponent hebben
([www.e-flux.com/journals/](http://www.e-flux.com/journals/)).

**JS** In de digitale cultuur kan inderdaad iedereen consument én
producent zijn en zijn/haar zegje doen. Iedereen kan beelden en teksten
publiceren, al is het maar in de vorm van Tweets. Is dat de affirmatieve
digitale cultuur van ‘liken’ en ‘trashen’? Hoe moeten
publicatieplatforms over kunst en de ‘serieuze’ kunst- en cultuurkritiek
zich hiertoe verhouden?

**GL** Ik zie juist het belang van interactief en online discussiëren en
daar kunnen dergelijke applicaties iets aan bijdragen. Ik denk dat er
nog veel te winnen valt door het verder ontwikkelen, niet alleen van een
soort ‘netiquette’, maar van een geavanceerde en kritische
experimenteercultuur. De angst voor populaire cultuur is onterecht en al
decennia geleden bekritiseerd. Door eraan vast te houden ontwijk je je
verantwoordelijkheid. Hoe kunnen we met elkaar van mening verschillen en
discussiëren? Het gaat niet alleen om ‘trash-cultuur’. Op populistische
websites als geenstijl.nl is het degraderen van elkaar echt uit de hand
gelopen en daar valt een hoop van te leren. Het gaat ook om het
ontwikkelen van nieuwe technische en redactionele vaardigheden.
Bijvoorbeeld om goed te kunnen omgaan met filters en om vaardigheden te
kunnen toepassen waarmee je op een snellere manier inhoud kunt
samenvatten en op een snellere manier kunt overzien en bevatten wat je
voor je hebt. Vroeger waren we veel meer afhankelijk van de vaardigheden
van professionele critici, schrijvers, journalisten, van ‘gatekeepers’,
om zicht te krijgen op de algemene sfeer in de maatschappij. Nu wordt
dat steeds meer aan onszelf overgelaten. Ik zie dit als uitdaging en
niet alleen als vervlakking.

**JS** Wordt er op kunstacademies en hun ontwerpafdelingen wel genoeg
aandacht besteed aan nieuwe vormen van ontwerpen en publiceren in een
culturele context?

**GL** Niet genoeg. De ontwerpafdelingen op kunstacademies houden zich
bezig met websites vormgeven, maar nog zelden met e-boeken en
e-publiceren. De trend blijft het maken van leuke boekjes van papier.
Door de aarzeling aan de kant van kunstenaars en ontwerpers mist de
digitale boekenbranche nog een artistieke en experimentele component.
Het is ofwel vrij commercieel, of vrij technisch. Juist de kunstzinnige
kant ervan blijft nog onderbelicht. Maar er zijn ook andere oorzaken: Je
zou kunnen denken dat er veel werk aan de winkel is voor een nieuwe
generatie ontwerpers, maar dit is op dit moment niet het geval omdat
overal gebruikgemaakt wordt van standaard templates. Zolang mensen
blijven geloven in gecentraliseerde platforms (veelal in Amerikaanse
handen) zal er weinig gebeuren.

**JS** Bij de debatten rond de toekomst van het kunst- en
cultuurtijdschrift is een steeds terugkerende vraag: “Wat is dan het
verdienmodel als we online gaan of een e-boek worden?”

**GL** We zien in de boeken- en uitgeefbranche het verval van het
traditionele verdien- en productiemodel, waarin een uitgever een
materieel object, een boek of tijdschrift, fabriceert, distribueert en
verkoopt op vaste fysieke plekken en volgens vaste afspraken, terwijl de
online verdienmogelijkheden zich nog niet volledig hebben bewezen. In de
nieuwe situatie wordt de gebruiker/consument veel bepalender bij wat hij
wanneer en waar wil kopen en voor welke prijs. Vandaag was wel het goede
nieuws op de radio dat dankzij streaming-diensten als Spotify de
muziekindustrie voor het eerst in tien jaar weer winst maakt – al maakt
Spotify dan zelf nog geen winst. Dit zou de boekenmarkt ook kunnen
overkomen, dat het oude en nieuwe elkaar gaan versterken. We kunnen er
ook van uitgaan dat er het een en ander gaat gebeuren zodra er een
werkende inter-netvaluta is (zoals Bitcoin
([nl.wikipedia.org/wiki/Bitcoin](http://nl.wikipedia.org/wiki/Bitcoin))
) en betalingen van kleine bedragen automatisch verlopen. Crowdfunding
kan ook een rol gaan spelen bij het schrijven van boeken die dan
vervolgens, zodra ze af zijn, gratis kunnen worden verspreid.

**JS** Het Spotify-model bestaat eigenlijk uit tijdelijk weggeven van
inhoud om dan vervolgens voor het gebruik te laten betalen. Zie jij iets
dergelijks ook voor je in het geval van kunstpublicaties? Deze sector is
doorgaans niet gewend in termen van winst te denken, omdat er altijd
relatief veel gesubsidieerd werd – de publicatie en/of de auteur. Nu dat
wegvalt moet men wel over alternatieven nadenken …

**GL** Absoluut. Er zijn nog economische beperkingen en daarom ook veel
teleurstellingen. Men heeft niet goed opgelet en niet op tijd
maatregelen genomen om op doordachte wijze te kunnen aansluiten bij het
digitale domein. Er is in principe genoeg ruimte voor nieuwe
verdienmodellen. Om ze te ontdekken en te kunnen gebruiken, zullen
makers echter wel op een andere manier moeten gaan werken. En er zal
bijvoorbeeld een veel duidelijkere politieke lobby op gang moeten komen
om kunstenaars en vormgevers een vaste plaats te geven binnen bedrijven
en instellingen. Het idee van de autonome kunstenaar die het liefst
alleen gelaten wil worden om zijn/haar ding te doen, maar daar wel voor
betaald wil worden door de gemeenschap, moet worden losgelaten. Het
blijft nog zoeken en experimenteren, vooral binnen de meer kritische en
onafhankelijke cultuur. Bij ons instituut zijn we nu een project
begonnen, Moneylab, dat zich met alternatieve verdienmodellen
bezighoudt: mobiele betalingen, crowdfunding, Bitcoin en andere
internetvaluta zullen hierin centraal staan. Het gaat ook over hoe
nieuwe ‘peer-to-peer’ mobiele betalingssystemen de positie van bestaande
banken en het geldmonopolie van de staat ondergraven.

**JS** Het afgelopen decennium was er op internet ook een bepaalde
cultuur waarin werd gepropageerd dat alle online content, beelden,
muziek, films, software, gratis te downloaden zou moeten zijn. Ik las
een uitspraak van jou waarin je stelt dat deze ‘ideology of the free’
funest is voor professionele makers. Je zegt: “What we instead need is
an alternative economy, one in which artists and creative producers are
financially rewarded directly, without ‘middle men’, for instance
through micro-payments
(blog.p2pfoundation.net/geert-lovink-on-free-culture-and-artists-revenues/2010/06/07).”

**GL** Inderdaad. En het online ‘peer-to-peer’ betalen van kleine
bedragen wordt ook steeds makkelijker. Ik denk dat we ons over een
tijdje ook helemaal niet meer kunnen voorstellen dat eens alles gratis
was, of dat men vond dat het dat zou moeten zijn. Die gratiscultuur
lijkt heel aantrekkelijk, maar is juist heel destructief. ‘Free culture’
is ook iets heel anders dan ‘open source’. Het laatste betekent vrije
toegang tot de broncodes, en dat is van groot belang om kennis met
elkaar te kunnen delen en dingen te kunnen ontwikkelen, te kunnen maken.
Met elkaar informatie kunnen delen is een recht.

**JS** Kun je iets vertellen over de Digital Publishing Toolkit, waaraan
jullie nu werken? Op de website staat dat veel uitgevers in de kunst- en
cultuursector onbekend zijn met de nieuwste ontwikkelingen op het gebied
van digitaal publiceren en uitgeven: “They do not have the knowledge,
resources and capacities to develop new methods of digital publishing
and participate in the digital market. Moreover, the art and culture
books have an extra challenge, because form and content are deeply
intertwined
([networkcultures.org/digitalpublishing/aboutus](http://networkcultures.org/digitalpublishing/aboutus)).”

**GL** De Digital Publishing Toolkit is toegepast onderzoek dat wij hier
op de Hogeschool van Amsterdam doen. We werken er nu hard aan en willen
het pakket volgend jaar beschikbaar stellen. De onderzoeksvraag is op de
site als volgt geformuleerd: “In what way can a platform be created with
new tools for open source-publishing, by which publishers in the art-
and cultural sector can produce interactive e-publications by
themselves?” We proberen ervaring met alle mogelijke platforms bij
elkaar te brengen, zodat uitgevers en ontwerpers die graag willen
beginnen met digitaal publiceren daarvan kunnen leren. PDF, EPUB, web
apps, e-readers en tablets, smartphones, enz. Windows komt met nieuwe
standaarden en er is ook een nieuwe open source standaard van Ubuntu.
Het gebied dijt steeds verder uit. Potentiële makers zien door al die
verschillende platformen en technologieën door de bomen het bos niet
meer. De toolkit is dus bedoeld om ontwikkelaars, ontwerpers,
kunstenaars en uitgevers die zelf digitaal willen gaan publiceren te
helpen de juiste keuzes te maken. Uiteindelijk zal iedereen de
gereedschappen kunnen kopiëren, aanpassen en distribueren. BIS
Publishers, Valiz, nai010 Uitgevers doen mee aan de kant van de
Nederlandse kunstuitgevers. De participanten werken in vijf deelgroepen
aan elektronische publicaties die als voorbeeldprojecten dienen. We
zullen eind 2014 een handleiding presenteren voor hoe je als
uitgever/producent met de veelheid aan platformen en mogelijkheden om
kunt gaan.

**JS** De toolkit is dus zowel bedoeld voor professionele
kunstuitgeverijen als voor onafhankelijke ‘self publishing’ door
schrijvers, vormgevers of kunstenaars?

**GL** Ja, de professionele uitgeverijen hebben wat dit betreft geen
voorsprong op een kunstenaar of schrijver bijvoorbeeld, die
onafhankelijk zelf een publicatie produceert. Ze kunnen over dezelfde
technologie en programmatuur beschikken. Bij de Digital Publishing
Toolkit gaat het echter vooral om de samenwerking tussen uitgevers en
ontwerpers. Sommigen denken dat alles in het productieproces van
digitaal publiceren al is geautomatiseerd, maar op dit moment is het
handmatige aanpassen, het exporteren, coderen en controleren nog heel
erg belangrijk. En de juiste keuzes maken dus, aangaande platform,
format, opmaaktaal en software. Als je nu bijvoorbeeld het formaat EPUB
niet serieus neemt, dan vergeet je wel dat het momenteel dé standaard is
op alle smart-phones. En er wordt meer en meer gelezen via de
smartphone. Dus als je EPUB aan je voorbij laat gaan dan sluit je al die
smartphone-gebruikers uit.

**JS** Beschouw je de Digital Publishing Toolkit als een neutrale set
gereedschappen of moet er ook een democratiserende werking van uitgaan?
Er zijn in de uitgeef- en boekenwereld en in de e-culture business
immers dwingende monopolies en machtsverhoudingen. Heb jij als
mediatheoreticus met een activistische achtergrond ook een kritische
inzet?

**GL** Wij zijn ons heel erg bewust van de grote, maatschappelijke en
commerciële belangen die werkzaam zijn en dat die uiteindelijk zullen
bepalen welke standaard algemeen gebruikt gaat worden. Met de Digital
Publishing Toolkit willen we de kunstuitgeverijen en makers vooral
helpen om mee te blijven spelen, en uiteindelijk: om te overleven. Ik
vind dat ontwerpers aan de bak moeten en dat zij bovenop de
technologische ontwikkelingen moeten zitten. De vormgeving, de esthetiek
en de esthetische ervaring van het boek is heel belangrijk. Als de
artistieke makers afhaken dan leidt dat de facto tot verarming, die nog
veel verder zal rijken dan alleen de visuele, sensuele ervaring van het
boek. Vormgevers moeten actief betrokken zijn en zichzelf zien als
drivers van deze ontwikkelingen en niet als slachtoffer.

**JS** Dit is toch een heel geëngageerde inzet, een oproep tot
participatie?

**GL** Ja, maar het gaat niet per se om een bevrijdende ervaring van de
maker of de lezer. Want ik denk dat we daar al heel ver in zijn. Het is
nu juist het gevaar dat we eindigen met een heel beperkte hoeveelheid
van dominante standaarden, die leidt tot een verarming van het kunst- en
cultuurboek, van haar diversiteit, en uiteindelijk van de kritische
leescultuur. Dat is wat wij moeten zien te voorkomen. Denk aan
bijvoorbeeld de invloed die een firma als Adobe op dit moment heeft op
de vormgeving. Daar kun je vraagtekens bij zetten. **JS** Bestaat er
voor jou iets als de ‘politiek van het uitgeven’?

**GL** Uitgeven heeft altijd te maken met keuzes maken, met welke
technologie of welk platform je ook werkt. En er moet tijd en geld
worden geïnvesteerd in processen als het redigeren, het opmaken en het
verzorgen van het boek of de publicatie. Als er dus zoiets is als de
‘politiek van het uitgeven’ dan gaat die over de allocatie van schaarse,
financiële middelen ten bate van een diversiteit. En om ervoor te zorgen
dat er een bepaalde complexiteit bereikt kan worden in het vertoog, en
dat die in de maatschappij en in het onderwijs kan worden gereproduceerd
en gedistribueerd. Het uitgeven speelt een verantwoordelijke rol in de
kennis en de verfijnde taal die het mogelijk maakt om onze gevoelens,
meningen en reflecties adequaat uit te drukken. En dat is een heel
politieke rol.

**JS** In Nederland is gezegd: “Kunsttijdschriften krijgen geen
subsidies meer”. En er is dus die angst dat het verliezen van subsidies
wellicht een deprofessionalisering en een vervlakking in de hand zou
werken. Omdat er minder geld is, moet je goedkoper materiaal gaan
gebruiken, of oud materiaal hergebruiken, of kun je auteurs bijna niets
meer betalen, of je moet met partijen samenwerken die andere belangen
hebben, enz. Zijn wij wel voldoende in staat om onze oude denk- en
werkwijzen los te laten en tot nieuwe oplossingen te komen?

**GL** Een publicatie moet toch een bepaalde kritische massa bereiken,
want dan is er ook de mogelijkheid om tot een bepaalde complexiteit
komen en die te handhaven. Dus één van de dingen die zou moeten gebeuren
is dat redacties, uitgevers en schrijvers zich beter gaan organiseren,
om zo met elkaar die kritische massa in bepaalde gebieden te bereiken.
Dan treedt die verschraling waar jij het over hebt minder op. Als je
graag wilt dat kunst en cultuur een meer kritisch, complex en rijk
vertoog vertegenwoordigen, dan zul je mensen bij elkaar moeten brengen
in een soort dwingende verbanden waarin zowel duidelijk wordt wat het
gemeenschappelijke is als wat de verschillen zijn. **JS** Het
Nederlandse cultuurbeleid is op dit moment zeer vaag. Denk je dat de
bevindingen die jullie doen op het gebied van digitaal publiceren
verdisconteerd zouden moeten worden in een nieuw cultuurbeleid? Zouden
het Mondriaanfonds en de andere fondsen actiever kunnen meewerken aan
een omslag of aan het tot stand brengen van die dwingende verbanden?

**GL** Een van de grote problemen binnen het huidige cultuurbeleid is
dat beeldende kunst en design tegen elkaar worden uitgespeeld. En dit
breekt alles af wat we in de afgelopen decennia in Nederland hebben
opgebouwd. Design zonder beeldende kunst bestaat helemaal niet en
beeldende kunst heeft altijd een toegepast element.

**JS** Bedoel je dat deze gebieden op dit moment op niet-productieve
wijze tegen elkaar worden uit gespeeld ten bate van het denken in termen
van de markt en de zogenaamde creatieve industrie? En dat hierdoor
nieuwe ontwikkelingen en mogelijkheden in het digitaal publiceren en
uitgeven niet in al hun dimensies kunnen worden uitgewerkt?

**GL** Ja. De vragen die op tafel liggen zijn groot en die kunnen we
alleen maar gezamenlijk oplossen, en niet door deze twee domeinen tegen
elkaar op te zetten. Het is volstrekt kunstmatig om ze los van elkaar te
zien. De discussie gaat niet over die goede, autonome beeldende kunst
die zo zielig is en niet op eigen benen kan staan, en ook niet over de
boosaardige, creatieve industrie. Het gaat over het feit dat ze niet in
relatie tot elkaar gezien worden. Eigenlijk gaat het om een boze droom.
Laten we deze desastreuze fase zo snel mogelijk afsluiten!

Jorinde Seijdel is auteur, redacteur, spreker, adviseur en
kunsttheoreticus. Ze is hoofdredacteur van Open! Platform voor Kunst,
Cultuur & het Publieke Domein. Momenteel is ze docent bij de Gerrit
Rietveld Academie in Amsterdam en theoriementor bij het Dutch Art
Institute (MFA ArtEZ) in Arnhem. Seijdel is ook adviseur bij de
Adviescommissie Beeldende Kunst en Vormgeving van de gemeente Utrecht.

Geert Lovink is mediatheoreticus en internetcriticus. Sinds 2004 is hij
lector aan de Hogeschool van Amsterdam. Zijn lectoraat is het Instituut
voor Netwerkcultuur (www.networkcultures.org) waar onderzoek wordt
gedaan naar online video, sociale media, Wikipedia, zoekmachines,
verdienmodellen, publieke schermen en de creatieve industrie. Lovink is
ook professor Mediatheorie aan de European Graduate School in Saas-Fee
(Zwitserland) en is verbonden aan het Centre for Digital Culture van de
Leuphana Universität in Lüneburg (Duitsland). Zijn recente boeken zijn
‘Zero Comments’ uit 2007 en ‘Networks Without a Cause’ uit 2012, beide
verschenen in het Engels, Duits en Italiaans.
